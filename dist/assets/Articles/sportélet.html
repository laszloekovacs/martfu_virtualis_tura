<div>
    <h1>Sportélet</h1>
    <p>A sport 1942-től, a cipőgyártás megindulásával párhuzamosan fontos szerepet játszott a gyár
        dolgozóinak életében. Sok más területhez hasonlóan a gyár kötelékében működtek a sportkörök. Az
        első években a labdarugó, atlétika, birkózó és kézilabda szakosztályok alakultak meg. A háború után

        sorra jöttek létre a különböző szakosztályok a helyi lakosság és a gyár dolgozóinak igénye szerint.
        Labdarugóink 1943-tól már az NB III-ban játszottak egészen 1972-ig (utána is 1-2 évet), két bajnokság
        erejéig az NB II-be is feljutottak. 1960. május 25-én a füves pálya avatásán 7000 néző előtt ’A Magyar
        Válogatott’ játszott a martfűi csapattal, eredmény: 14-2.</p>
    <p>Az atlétika helyi szakosztály 1943-tól működött, 40-50 taggal. Közülük került ki Tábori László olimpiai
        futó, Száraz Irén országos bajnok.</p>
    <p>A női és férfi kézilabda csapat is ebben az évben alakult, mindkettő az NB I-ben is szerepelt több éven
        keresztül. A háború után alakult meg a röplabda (NB I terem, NBII), ökölvívás, tenisz, majd 1960 után
        a sakk, torna és természetjárás szakosztály.</p>
    <p>Az R-15 Postagalamb Sportegyesület 1952-ben alakult, tagjai szép eredményeket értek el külföldön
        és itthon is egyaránt. A második világháború után hívta életre az egyesületet Oravecz Lajos és Farkas
        Ferenc, tiszaföldvári galambászokkal közösen. Később Rákócziújfaluból, Tiszaföldvárról és
        Kunszentmártonból is csatlakoztak tenyésztők.</p>
    <p>A Cipőgyár tömegsport szervezetei /kézilabda, foci, tenisz, atlétika, sakk, asztalitenisz, tollaslabda
        stb./ a 70-es, 80-as években nagy sikerrel szerepeltek megyei és országos tömegsport
        rendezvényeken és a sokak által emlékezetes Bőrös Kupa bajnokságokon, ahol az ország cipő-és
        bőrgyárainak dolgozói mérték össze sporttudásukat.</p>
    <p>A 70-es évek közepén elsőként a Tisza Cipőgyárban vezették be a munkahelyi testnevelést, segítve a
        dolgozók munkaközi szünetében a testi, lelki felfrissülést, melyet országos és nemzetközi érdeklődés
        övezett. Később több hazai gyárban is próbálták meghonosítani ezt a fajta egészségmegőrzést.</p>
    <br><br><br><br><br>
</div>