<div>
    <h1>Kulturális munka a Tisza Cipőgyárban, 1950-1989 között</h1>
    <p>1942-től a Cikta Cipőgyár beindításával a Bata korszak idején egy kis felvonulási épületben folyt a
        kulturális és közösségi élet, ahol egy nagyobb teremben rendezték a mozi-tánc és műsoros esteket.
        1947-től rendszeres filmvetítések voltak a dolgozók részére. Néptánc csoport, színjátszó kör,
        fúvószenekar, üzemi kórus és tánczenekar is működött a gyári fiatalokból szerveződve. Ebben az
        épületben kapott helyet egy kis szobában a könyvtár is. A gyár beindításával óriási fejlődésnek indult

        a település kulturális élete, mivel az Érsekújvárról betelepült szakemberek és családtagjaik fejlett
        felvidéki polgári kultúrát honosítottak itt meg, mintát mutatva segítették és adták át kulturális
        szokásaikat a tanyákról, falvakból és a környező városokból bevándorló fiataloknak.</p>

    <p>Később az ötvenes évek államosítása utáni Tisza Cipőgyárba is sok fiatal értelmiségi és gyáripari
        munkás érkezett az ország minden részéről.
        Ekkor még a népművelési munka teljesen összeforrt a politikai élettel, követte az aktuális politikai
        eseményeket, s kivette a részét a „kampányfeladatok”-ból: újjáépítés, választások, ötéves tervek
        végrehajtása.</p>

    <p>Ekkor még fontos volt és az élet része volt a közösségben való szórakozás, tanulás.</p>
    <p>1950-től az önálló községszervezés sokrétű feladatai során fontossá vált az egész településnek
        otthont adó kultúrház létrehozása.</p>
    <p>Átmenetileg a Tisza Termelőszövetkezet székháza adott helyet a fiatalok rendezvényeinek.</p>
    <p>1957-től egy új, impozáns, kétszintes művelődési központot hoztak létre a Tisza Cipőgyár
        finanszírozásával, mely 1961-ben került minden részlegével átadásra. Fenntartója a Tisza Cipőgyár és
        a Bőripari Szakszervezet volt.</p>
    <p>Ekkor indult be a tudatos népművelői munka, az intézményben a kulturális feladatokat állami és
        szakszervezeti felelősök látták el, a művészeti csoportokat és szakköröket szakemberek irányították.
        Fontos volt, hogy a jó adottságú közösségi terek/színház-és pódiumterem, klubtermek, kiállító
        galéria, Könyvtár, mozi/ ne álljanak üresen, minél több ember töltse meg, ott tartalmas munkát
        végezzen, szórakozzon, tanuljon, művelődjön.</p>
    <p>Ekkor már három funkciót töltött be az intézmény: közművelődés, filmszínház és 1961-től a könyvtár.</p>
    <p>A közművelődési munka területei: ismeretterjesztés, kiállítások szervezése, tanfolyamok,
        kirándulások, túrák, színházi előadások, öntevékeny művészeti csoportok: énekkar, bábcsoport,
        fúvószenekar, felnőtt néptánccsoport, gyermek képzőművészeti csoport, Klubok: Kilián György
        Ifjúsági klub, Fotós klub, Magnós klub, Nyugdíjasok klubja. Szakkörök: népi díszítőművészeti szakkör,
        kémia-biológia szakkör, sakk-kör, modellező szakkör, bőrdíszmű szakkör.</p>
    <p>Könyvtári munka: 1961-ben költözött át, ekkor az állománya még közel 8.000 kötet volt. Harminc év
        alatt 27.000-re nőtt a könyvek száma. A könyvek mellett gazdag folyóirat-választék állt az olvasók
        rendelkezésére: napilapok, képes újságok, irodalmi, művészeti folyóiratok, idegen nyelvű újságok.
        Az első lemezgyűjteményt 1974-ben vásárolta a könyvtár, akkor 10.000,- Ft értékben.
        A könyvkölcsönzésen kívül író-olvasó találkozók, irodalmi estek, vetélkedők, irodalmi pályázatok,
        budapesti színházak látogatása színesítette tevékenységüket.
        Továbbá gondozták az 1974-ben az intézmény alagsorában létrehozott Munkásmozgalmi és
        Ipartörténeti Kiállítást.</p>
    <p>Mozi: A Művelődési Központ Filmszínházában 1960. március 1-én (még az épület hivatalos átadása
        előtt) volt az első filmvetítés, ami azóta is szinte folyamatos. 1974-ben beindult a népszerű filmklub
        sorozat, valamint a gyerekek részére a vasárnap délelőtti matinék vetítése és az iskolai mozibérletek
        előadásai.</p>
    <p>Az intézmény minden területen színvonalas szakmai munkát végzett. Évről évre kiemelt feladatként
        segítette az emberek közösségi és önművelésének kibontakozását, értékes ismeretterjesztést
        folytatott, eredményesen működtek a művészeti csoportok, jó kapcsolatot alakított ki a szocialista
        brigádokkal, helyi iskolákkal, tömegszervezetekkel, egyéb vállalatokkal, üzemekkel.</p>
    <p>Kétszer kapta meg a Kiváló Művelődési Otthon címet 1974-ben és 1977-ben. 1978-ben pedig a
        Tudományos Ismeretterjesztő Társulat Országos Elnöksége aranykoszorús emlékplakettjét vehették
        át az itt dolgozók.</p>

    <h2>Sales department</h2>
    <p>Cultural work in Tisza Shoe Factory, 1950-1989: From 1942 (start of Cikta Shoe Factory), an active
        cultural and community life characterized Martfű. There were many opportunities: cinema, dance
        and entertainment evenings, library, folk dance and drama group, brass brand, factory choir and
        dance orchestra etc.</p>
    <p>In 1961, the building of Cultural Centre was opened. It was the host of the community culture, movie
        theatre, library and the historical exhibition of the shoe factory from 1975. An exhibition hall, a
        gallery, a ballroom, and training rooms awaited the visitors.</p>
    <br><br><br><br><br>
</div>