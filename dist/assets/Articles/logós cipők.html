<div>
    <h1>Logós cipők</h1>
    <p>1968-70 között alakították ki, és védjegyeztették le az írott ’tisza’ feliratot, a ’T’ logót és a szlogent.
        Szabados Géza, a gyár és a művelődési központ grafikusa tervezte az írott tisza feliratot, - a Bata-
        múltra is emlékezve. Az új logó, az új típusú sportcipők és a marketing együttesen tették országos
        hírűvé a martfűi gyárat és emelték a legnagyobb márkák közé a Tisza Cipőt.</p>
    <p>A logónak terveztek egy kétszárú ’T’ változatot is, az Adidas kérésére ezt használták egy-egy
        modellen. A logó és felirat elhelyezésében nagy szabadságot kaptak a tervezők, ezeket alakíthatták is:
        tördelt T a futócipőn, havas tisza felirat a gumicsizmán…</p>
    <p>A cipőket az általában héttagú tervezőosztály készítette, iparművész vezetésével. Melléjük időnként
        fiatal iparművészek is érkeztek a gyárba. A modelleket évente két alkalommal, ősszel és tavasszal
        cipőbörzéken mutatták be a kereskedőknek, vállalatoknak, a kiválasztott darabok kerültek gyártásra.</p>
    <p>A vásárlóközönség cipőkiállításokon ismerhette meg az új termékeket, a modelleket a tervezők
        választották ki, a standokról, látványról, reklámról a budapesti székhelyű marketing osztály
        gondoskodott. Pécs, Miskolc és a BNV, ezeken rendszeresen bemutatkozott a cipőgyár. Több
        alkalommal hozták el a BNV díját, 1976, 1986…</p>
    <p>A Tisza történetében a legnagyobb kiállítást a Duna Intercontinental Szállóban rendezték 1981-ben:
        „A Tiszától a Csendes-óceánig” címmel. Itt több ezer pár belföldi kereskedelemre és exportra szánt
        modellt mutattak be.</p>
    <p>T-logós termékeket külföldre nem szállítottak.</p>
    <br><br><br><br><br>
</div>